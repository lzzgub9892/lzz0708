	《放歌》
			明 张煌言
吁嗟乎!沧海扬尘兮日月盲，神州陆沉兮陵谷崩。

藐孤军之屹立兮，呼癸呼庚。

余悯此孑遗兮，遂息机而寝兵。

方壶圆峤兮，聊驾税以薶名。

神龙鱼腹兮，罹此豫且之罾。

余生则中华兮，死则大明，

寸丹为重兮，七尺为轻。

维彼文山兮，亦羁绁于燕京，

黄冠故乡兮，非余心之所馨。

欲慷慨而自裁兮，既束缚而严更，

学谢公以绝粒兮，奈群喙之相并。

等鸿毛于一掷兮，何难谈笑而委形，

忆唐臣之啮齿兮，视鼎镬其犹冰。

念先人之践土兮，愧忠孝之无成。

翳嗣子于牢笼兮，痛宗祀之云倾。

已矣夫!荀琼谢玉兮，亦有时而凋零。

余之浩气兮，化为风霆;

余之精魂兮，变为日星。

尚足留纲常于万祀兮，垂节义于千龄。

夫何分孰为国祚兮，孰为家声。

歌以言志兮，肯浮慕兮箕子之贞?

若以拟乎正气兮，或无愧乎先生。
